<html><!-- InstanceBegin template="/Templates/手机普通内页.dwt" codeOutsideHTMLIsLocked="false" --><head><meta charset="utf-8"/>
<meta charset="utf-8"/>
<meta content="width=device-width,initial-scale=1,minimum-scale=1,maximum-scale=1,user-scalable=no" name="viewport"/>
<!-- InstanceBeginEditable name="doctitle" -->
<title>老子名言-道德经网手机版</title>
<!-- InstanceEndEditable -->
<!--css begin-->
<link href="css/nei.css" rel="stylesheet"/>
<!--css end-->
<!-- InstanceBeginEditable name="head" -->
<style type="text/css">
<!--
.STYLE6 {color: #2d87cc}
-->
</style>
<!-- InstanceEndEditable -->
<style type="text/css">
<!--
a:hover {
	color: #2d87cc;
	background:#ecf5ff
}
-->
</style>
<script src="//sdk.51.la/js-sdk-pro.min.js?source=v5"></script></head>
<body>
<!--wrapper begin-->
<div class="wrapper">
<article class="article"><!-- InstanceBeginEditable name="EditRegion3" -->
<div class="article_hd">
<div class="toolbar_fixed">
<div class="toolbar" style="display: block;">
<ul>
<li><a href="quanwen.html">全文阅读</a></li>
<li><a href="index.html">全文译文</a></li>
<li><a href="index.html">道德经网</a></li>
<li><a href="yiwen.html">全文讲解</a></li>
<li><a href="fanyi.html">全文翻译</a></li>
</ul>
</div>
</div>
</div>
<!-- head end -->
<div class="content fz28" id="J_content">
<h1>老子名言</h1>
<div id="J_article_con">
<p>1.道可道，非常道。名可名，非常名。无名天地之始；有名万物之母。</p>
<p>2.天下皆知美之为美，斯恶已。皆知善之为善，斯不善已。</p>
<p>3.有无相生，难易相成，长短相形，高下相盈，音声相和，前后相随。恒也。</p>
<p>4.不尚贤，使民不争；不贵难得之货，使民不为盗；不见可欲，使民心不乱。是以圣人之治，虚其心，实其腹，弱其志，强其骨。常使民无知无欲。使夫智者不敢为也。为无为，则无不治。</p>
<p>5.天地不仁，以万物为刍狗；圣人不仁，以百姓为刍狗。</p>
<p>6.多言数穷，不如守中。</p>
<p>7.谷神不死，是谓玄牝。玄牝之门，是谓天地根。绵绵若存，用之不勤。</p>
<p>8.天长地久。天地所以能长且久者，以其不自生，故能长生。是以圣人后其身而身先；外其身而身存。非以其无私邪？故能成其私。</p>
<p>9.上善若水。水善利万物而不争，处众人之所恶，故几于道。</p>
<p>10.居善地，心善渊，与善仁，言善信，政善治，事善能，动善时。夫唯不争，故无尤。</p>
<p>11.持而盈之，不如其已；揣而锐之，不可长保。金玉满堂，莫之能守；富贵而骄，自遗其咎。功遂身退，天之道也。</p>
<p>12.三十辐，共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。</p>
<p>13.五色令人目盲；五音令人耳聋；五味令人口爽；驰骋畋猎，令人心发狂；难得之货，令人行妨。是以圣人为腹不为目，故去彼取此。</p>
<p>14.宠辱若惊，贵大患若身。</p>
<p>15.太上，不知有之；其次，亲而誉之；其次，畏之；其次，侮之。信不足焉，有不信焉。</p>
<p>16.大道废，有仁义；智慧出，有大伪；六亲不和，有孝慈；国家昏乱，有忠臣。</p>
<p>17.绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文，不足。故令有所属：见素抱朴，少思寡欲，绝学无忧。</p>
<p>18.人之所畏，不可不畏。</p>
<p>19.俗人昭昭，我独昏昏。俗人察察，我独闷闷。</p>
<p>20.曲则全，枉则直，洼则盈，敝则新，少则多，多则惑。</p>
<p>21.是以圣人抱一为天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。</p>
<p>22.希言自然。故飘风不终朝，骤雨不终日。</p>
<p>23.企者不立；跨者不行；自见者不明；自是者不彰；自伐者无功；自矜者不长。</p>
<p>24.有物混成，先天地生。寂兮寥兮，独立而不改，周行而不殆，可以为天地母。吾不知其名，强字之曰道，强为之名曰大。大曰逝，逝曰远，远曰反。</p>
<p>25.故道大，天大，地大，人亦大。域中有四大，而人居其一焉。</p>
<p>26.人法地，地法天，天法道，道法自然。</p>
<p>27.重为轻根，静为躁君。轻则失根，躁则失君。</p>
<p>28.物壮则老，是谓不道，不道早已。</p>
<p>29.夫兵者，不祥之器，物或恶之，故有道者不处。</p>
<p>30.吉事尚左，凶事尚右。偏将军居左，上将军居右，言以丧礼处之。杀人之众，以悲哀泣之，战胜以丧礼处之。</p>
<p>31.天地相合，以降甘露，民莫之令而自均。</p>
<p>32.始制有名，名亦既有，夫亦将知止，知止可以不殆。</p>
<p>33.譬道之在天下，犹川谷之于江海。</p>
<p>34.知人者智，自知者明。胜人者有力，自胜者强。知足者富。强行者有志。不失其所者久。死而不亡者寿。以其终不自为大，故能成其大。</p>
<p>35.将欲歙之，必故张之；将欲弱之，必故强之；将欲废之，必故兴之；将欲取之，必故与之。是谓微明。</p>
<p>36.柔弱胜刚强。鱼不可脱于渊，国之利器不可以示人。</p>
<p>37.道常无为而无不为。</p>
<p>38.上德不德，是以有德；下德不失德，是以无德。上德无为而无以为；下德无为而有以为。上仁为之而无以为；上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。</p>
<p>39.夫礼者，忠信之薄，而乱之首。</p>
<p>40.昔之得一者：天得一以清；地得一以宁；神得一以灵；谷得一以生；侯得一以为天下正。</p>
<p>41.天下万物生于有，有生于无。</p>
<p>42.上士闻道，勤而行之；中士闻道，若存若亡；下士闻道，大笑之。不笑不足以为道。故建言有之：明道若昧；进道若退；夷道若□；上德若谷；广德若不足；建德若偷；质真若渝；大白若辱；大方无隅；大器晚成；大音希声；大象无形；道隐无名。</p>
<p>43.道生一，一生二，二生三，三生万物。万物负阴而抱阳，冲气以为和。</p>
<p>44.人之所恶，唯孤、寡、不谷，而王公以为称。</p>
<p>45.人之所教，我亦教之。强梁者不得其死，吾将以为教父。</p>
<p>46.天下之至柔，驰骋天下之至坚。无有入无间，吾是以知无为之有益。</p>
<p>47.不言之教，无为之益，天下希及之。</p>
<p>48.名与身孰亲？身与货孰多？得与亡孰病？</p>
<p>49.甚爱必大费；多藏必厚亡。故知足不辱，知止不殆，可以长久。</p>
<p>50.大成若缺，其用不弊。大盈若冲，其用不穷。大直若屈，大巧若拙，大辩若讷。</p>
<p>51.静胜躁，寒胜热。清静为天下正。</p>
<p>52.天下有道，却走马以粪。天下无道，戎马生于郊。</p>
<p>53.祸莫大于不知足；咎莫大于欲得。故知足之足，常足矣。</p>
<p>54.不出户，知天下；不窥牖，见天道。其出弥远，其知弥少。是以圣人不行而知，不见而明，不为而成。</p>
<p>55.为学日益，为道日损。损之又损，以至于无为。</p>
<p>56.无为而无不为。取天下常以无事，及其有事，不足以取天下。</p>
<p>57.圣人常无心，以百姓心为心。</p>
<p>58.善者，吾善之；不善者，吾亦善之；德善。信者，吾信之；不信者，吾亦信之；德信。</p>
<p>59.出生入死。生之徒，十有三；死之徒，十有三；人之生，动之于死地，亦十有三。</p>
<p>60.道生之，德畜之，物形之，势成之。是以万物莫不尊道而贵德。</p>
<p>61.道之尊，德之贵，夫莫之命而常自然。故道生之，德畜之；长之育之；成之熟之；养之覆之。生而不有，为而不恃，长而不宰。是谓玄德。</p>
<p>62.修之于身，其德乃真；修之于家，其德乃馀；修之于乡，其德乃长；修之于邦，其德乃丰；修之于天下，其德乃普。故以身观身，以家观家，以乡观乡，以邦观邦，以天下观天下。吾何以知天下然哉？以此。</p>
<p>63.知者不言，言者不知。</p>
<p>64.挫其锐，解其纷，和其光，同其尘，是谓“玄同”。故不可得而亲，不可得而疏；不可得而利，不可得而害；不可得而贵，不可得而贱。故为天下贵。</p>
<p>65.以正治国，以奇用兵，以无事取天下。吾何以知其然哉？以此：天下多忌讳，而民弥贫；人多利器，国家滋昏；人多伎巧，奇物滋起；法令滋彰，盗贼多有。故圣人云：“我无为，而民自化；我好静，而民自正；我无事，而民自富；我无欲，而民自朴。”</p>
<p>66.其政闷闷，其民淳淳；其政察察，其民缺缺。是以圣人方而不割，廉而不刿，直而不肆，光而不耀。</p>
<p>67.祸兮福之所倚，福兮祸之所伏。孰知其极？其无正也。正复为奇，善复为妖。人之迷，其日固久。</p>
<p>68.治人事天，莫若啬。</p>
<p>69.治大国，若烹小鲜。</p>
<p>70.大邦者下流，天下之牝，天下之交也。牝常以静胜牡，以静为下。故大邦以下小邦，则取小邦；小邦以下大邦，则取大邦。故或下以取，或下而取。大邦不过欲兼畜人，小邦不过欲入事人。夫两者各得所欲，大者宜为下。</p>
<p>71.为无为，事无事，味无味。</p>
<p>72.图难于其易，为大于其细；天下难事，必作于易，天下大事，必作于细。是以圣人终不为大，故能成其大。</p>
<p>73.夫轻诺必寡信，多易必多难。是以圣人犹难之，故终无难矣。</p>
<p>74.合抱之木，生于毫末；九层之台，起于累土；千里之行，始于足下。</p>
<p>75.民之从事，常于几成而败之。慎终如始，则无败事。</p>
<p>76.古之善为道者，非以明民，将以愚之。民之难治，以其智多。故以智治国，国之贼；不以智治国，国之福。</p>
<p>77.江海之所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。</p>
<p>78.我有三宝，持而保之。一曰慈，二曰俭，三曰不敢为天下先。</p>
<p>79.慈故能勇；俭故能广；不敢为天下先，故能成器长。今舍慈且勇；舍俭且广；舍后且先；死矣！夫慈以战则胜，以守则固。天将救之，以慈卫之。</p>
<p>80.善为士者，不武；善战者，不怒；善胜敌者，不与；善用人者，为之下。是谓不争之德，是谓用人之力，是谓配天古之极。</p>
<p>81.祸莫大于轻敌，轻敌几丧吾宝。故抗兵相若，哀者胜矣。</p>
<p>82.吾言甚易知，甚易行。天下莫能知，莫能行。</p>
<p>83.言有宗，事有君。夫唯无知，是以不我知。</p>
<p>84.知不知，尚矣；不知知，病也。圣人不病，以其病病。夫唯病病，是以不病。</p>
<p>85.民不畏威，则大威至。</p>
<p>86.无狎其所居，无厌其所生。夫唯不厌，是以不厌。是以圣人自知不自见；自爱不自贵。故去彼取此。</p>
<p>87.勇于敢则杀，勇于不敢则活。此两者，或利或害。天之所恶，孰知其故？</p>
<p>88.天网恢恢，疏而不失。</p>
<p>89.民不畏死，奈何以死惧之？若使民常畏死，而为奇者，吾得执而杀之，孰敢？</p>
<p>90.民之饥，以其上食税之多，是以饥。民之难治，以其上之有为，是以难治。民之轻死，以其上求生之厚，是以轻死。夫唯无以生为者，是贤于贵生。</p>
<p>91.人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大处下，柔弱处上。</p>
<p>92.天之道，其犹张弓欤？高者抑之，下者举之；有馀者损之，不足者补之。天之道，损有馀而补不足。人之道，则不然，损不足以奉有馀。孰能有馀以奉天下，唯有道者。</p>
<p>93.是以圣人为而不恃，功成而不处，其不欲见贤。</p>
<p>94.天下莫柔弱于水，而攻坚强者莫之能胜，以其无以易之。</p>
<p>95.弱之胜强，柔之胜刚，天下莫不知，莫能行。</p>
<p>96.和大怨，必有馀怨；报怨以德，安可以为善？</p>
<p>97.小国寡民。使有什伯之器而不用；使民重死而不远徙。虽有舟舆，无所乘之，虽有甲兵，无所陈之。使民复结绳而用之。</p>
<p>98.甘其食，美其服，安其居，乐其俗。邻国相望，鸡犬之声相闻，民至老死，不相往来。</p>
<p>99.信言不美，美言不信。善者不辩，辩者不善。知者不博，博者不知。</p>
<p>100.天之道，利而不害；圣人之道，为而不争。</p> <p></p><div align="center">
</div><p></p>
</div>
<div class="load" id="loadbox" style="display: none;"> <img height="11" src="css/loading.gif" width="115"/> <p>正在为您加载中，请稍后！</p>
</div>
</div>
<div class="ats-b"></div><div class="pagebreak">
<ul>
<li><a href="index.html">全文译文

</a></li><li><a href="yiwen.html">全文讲解</a></li>
<li><a href="fanyi.html">全文翻译</a></li>
</ul>
</div>
<!-- InstanceEndEditable -->
</article>
<!--push place-->
<div class="push">
</div>
</div>
<!--wrapper end-->
<div class="ats-b"></div>
<section class="mod_cate">
<div class="hd">
<h3 class="tit color3">栏目导航：</h3>
</div>
<div class="bd">
<ul class="cate_list clearfix">
<li><a href="quanwen.html">全文阅读</a></li>
<li><a href="laozi.html">老子简介</a></li>
<li><a href="sixiang.html">老子思想</a></li>
<li><a href="index.html">全文译文</a></li>
<li><a href="zhihui.html">老子智慧</a></li>
<li><a href="gushi.html">老子故事</a></li>
<li><a href="yiwen.html">全文讲解</a></li>
<li><a href="guli.html">老子故里</a></li>
<li><a href="mingyan.html">老子名言</a></li>
<li><a href="fanyi.html">全文翻译</a></li>
<li><a href="fengshui.html">道与风水</a></li>
<li><a href="dao.html">道的意思</a></li>
<li><a href="download.html">全文下载</a></li>
<li><a href="jianjie.html">作品简介</a></li>
<li><a href="tingshu1.html">全文朗读</a></li>
</ul>
</div>
</section>
<!--footer begin-->
<!--footer beigin-->

<!--footer end-->
</body><!-- InstanceEnd --></html>